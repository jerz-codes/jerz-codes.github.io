---
title: "Wstęp – wersja dla dorosłych"
date: 2022-09-18T13:00:00+02:00
draft: false
---

*Ta wersja wpisu przeznaczona jest dla dorosłych – rodziców i opiekunów uczestników. Wersja dla młodzieży znajduje się [tutaj]({{< ref "/posts/wstep-mlodziez" >}}).*

---

Ogłoszenia dotyczące naszych zajęć były bardzo ogólnikowe. Celem tego wpisu jest udzielenie pełniejszych informacji na temat programu i formy zajęć oraz wymagań stawianych wobec uczestników.

Mam nadzieję, że pomoże wam to zdecydować, czy te zajęcia mogą zainteresować wasze dzieci oraz czy spełniają one wasze oczekiwania.

# Program

Na wstępie chciałbym zaznaczyć, że **nie** jest to kurs tworzenia gier komputerowych. Będziemy zajmować się ogólnie nauką programowania, a gry komputerowe są po prostu wdzięcznym tematem, na którym będziemy ćwiczyć nowo zdobyte umiejętności.

Będziemy uczyć się programowania od podstaw i również w tym duchu – programowania od zera (ang. "from scratch") – będziemy pisać nasze programy. Będziemy programować w języku Kotlin korzystając ze środowiska programistycznego IntelliJ i na tym w zasadzie zamykać się będzie lista stosowanych przez nas narzędzi. Nie będziemy używać żadnych dedykowanych narzędzi do tworzenia gier, do minimum ograniczymy też stosowanie szablonów kodu i innego rodzaju "gotowców".

Dążymy do tego, aby każdą linijkę kodu uczestnicy pisali własnoręcznie, z pełnym zrozumieniem, do czego ona służy, dlaczego jest potrzebna, i jak można ją zmienić, by osiągnąć inny efekt.

Stawiamy na **pełne zrozumienie pisanego kodu i długofalowy rozwój umiejętności programistycznych**.

# Forma

Najważniejszym elementem zajęć będą 90-minutowe spotkania w formie warsztatów.

Po każdym spotkaniu będę publikował na stronie internetowej wpis podsumowujący zajęcia, aby osoby nieobecne (ciałem, bądź duchem) mogły zaznajomić się z materiałem. Wpisy będą zawierać również listę dodatkowych programów do samodzielnego napisania w domu.

Nie będzie to rygorystycznie wymagana "praca domowa", ale uważam, że osoby na poważnie podchodzące do tematu powinny te zadania robić – programowanie, jak każda nietrywialna umiejętność, wymaga wiele praktyki.

Spodziewam się, że przy tej samodzielnej pracy pojawi się sporo pytań i problemów. Dlatego też dla uczestników zajęć udostępnimy kanał na platformie Slack. Dzięki temu pozostaniemy w kontakcie przez cały tydzień, aby móc na bieżąco rozwiązywać problemy i odpowiadać na wszelkie pytania.

# Wymagania

Pierwszym wymaganiem jest **sprzęt**. Chciałbym, aby uczestnicy pracowali na własnych komputerach. Teoretycznie istnieje możliwość skorzystania z komputerów stacjonarnych w bibliotece, ale obawiam się, że w praktyce byłoby to źródłem bardzo wielu problemów.

Zaznaczam, że nie muszą to być najwyższej klasy komputery, wystarczy zupełnie podstawowy laptop, na którym będzie się dało uruchomić środowisko programistyczne IntelliJ ([wymagania sprzętowe](https://www.jetbrains.com/help/idea/installation-guide.html#requirements)). Jeśli musieliście kupić laptopa na potrzeby nauczania zdalnego, najprawdopodobniej ten komputer będzie się nadawał.

Drugim wymaganiem jest **czas**. Zajęcia będą trwały półtorej godziny (we wtorki od 16:00 do 17:30). Podobną ilość czasu trzeba liczyć na samodzielną pracę w domu. Razem daje nam to trzy godziny tygodniowo. Musicie się zastanowić, czy chcecie, aby wasze dzieci poświęcały tyle czasu tygodniowo na programowanie i czy nie będzie to dla nich zbytnim obciążeniem, biorąc pod uwagę inne zajęcia pozalekcyjne i normalne obowiązki szkolne.

Ostatnim wymaganiem jest **wiek**. Zajęcia są skierowane do młodzieży od 10 roku życia. Ta granica wynika z ogólnych umiejętności, które są niezbędne, aby efektywnie uczyć się programowania. W normalnym toku nauczania dzieci opanowują potrzebny nam materiał w 4-5 klasie.

# Podsumowanie

* Nauka programowania od podstaw
* Samodzielna praca z kodem
* Długofalowy rozwój umiejętności
* 90 minut warsztatów programistycznych tygodniowo
* Materiały dostępne na stronie
* Kanał Slack dla uczestników
* Wymagany własny sprzęt i zaangażowanie

Jeśli przedstawiony w tym wpisie obraz zajęć spełnia wasze oczekiwania, proszę o wysłanie zgłoszenia na adres jerz.codes@gmail.com.

Zapisy trwać będą do końca września, w ostatnim tygodniu zostanie ogłoszony ostateczny skład grupy. Pierwsze zajęcia odbędą się **11 października**. 

W razie jakichkolwiek pytań proszę o kontakt mailowy.