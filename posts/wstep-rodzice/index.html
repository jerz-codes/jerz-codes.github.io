<!DOCTYPE html>
<html lang="pl-pl">
  <head>
    <meta charset="utf-8">
    <meta name="viewport" content="width=device-width, initial-scale=1">
    <title>Wstęp – wersja dla dorosłych | jerz.codes</title>
    <link rel="stylesheet" href="/css/style.css" />
    <link rel="stylesheet" href="/css/fonts.css" />
    
  </head>

  <body>
    <nav>
    <ul class="menu">
      
      <li><a href="/">🏠</a></li>
      
      <li><a href="/zapisy/">Zapisy</a></li>
      
      <li><a href="/faq/">FAQ</a></li>
      
      <li><a href="/kontakt/">Kontakt</a></li>
      
    </ul>
    <hr/>
    </nav>

<div class="article-meta">
<h1><span class="title">Wstęp – wersja dla dorosłych</span></h1>

<h2 class="date">2022/09/18</h2>
</div>

<main>
<p><em>Ta wersja wpisu przeznaczona jest dla dorosłych – rodziców i opiekunów uczestników. Wersja dla młodzieży znajduje się <a href="https://jerz.codes/posts/wstep-mlodziez/">tutaj</a>.</em></p>
<hr>
<p>Ogłoszenia dotyczące naszych zajęć były bardzo ogólnikowe. Celem tego wpisu jest udzielenie pełniejszych informacji na temat programu i formy zajęć oraz wymagań stawianych wobec uczestników.</p>
<p>Mam nadzieję, że pomoże wam to zdecydować, czy te zajęcia mogą zainteresować wasze dzieci oraz czy spełniają one wasze oczekiwania.</p>
<h1 id="program">Program</h1>
<p>Na wstępie chciałbym zaznaczyć, że <strong>nie</strong> jest to kurs tworzenia gier komputerowych. Będziemy zajmować się ogólnie nauką programowania, a gry komputerowe są po prostu wdzięcznym tematem, na którym będziemy ćwiczyć nowo zdobyte umiejętności.</p>
<p>Będziemy uczyć się programowania od podstaw i również w tym duchu – programowania od zera (ang. &ldquo;from scratch&rdquo;) – będziemy pisać nasze programy. Będziemy programować w języku Kotlin korzystając ze środowiska programistycznego IntelliJ i na tym w zasadzie zamykać się będzie lista stosowanych przez nas narzędzi. Nie będziemy używać żadnych dedykowanych narzędzi do tworzenia gier, do minimum ograniczymy też stosowanie szablonów kodu i innego rodzaju &ldquo;gotowców&rdquo;.</p>
<p>Dążymy do tego, aby każdą linijkę kodu uczestnicy pisali własnoręcznie, z pełnym zrozumieniem, do czego ona służy, dlaczego jest potrzebna, i jak można ją zmienić, by osiągnąć inny efekt.</p>
<p>Stawiamy na <strong>pełne zrozumienie pisanego kodu i długofalowy rozwój umiejętności programistycznych</strong>.</p>
<h1 id="forma">Forma</h1>
<p>Najważniejszym elementem zajęć będą 90-minutowe spotkania w formie warsztatów.</p>
<p>Po każdym spotkaniu będę publikował na stronie internetowej wpis podsumowujący zajęcia, aby osoby nieobecne (ciałem, bądź duchem) mogły zaznajomić się z materiałem. Wpisy będą zawierać również listę dodatkowych programów do samodzielnego napisania w domu.</p>
<p>Nie będzie to rygorystycznie wymagana &ldquo;praca domowa&rdquo;, ale uważam, że osoby na poważnie podchodzące do tematu powinny te zadania robić – programowanie, jak każda nietrywialna umiejętność, wymaga wiele praktyki.</p>
<p>Spodziewam się, że przy tej samodzielnej pracy pojawi się sporo pytań i problemów. Dlatego też dla uczestników zajęć udostępnimy kanał na platformie Slack. Dzięki temu pozostaniemy w kontakcie przez cały tydzień, aby móc na bieżąco rozwiązywać problemy i odpowiadać na wszelkie pytania.</p>
<h1 id="wymagania">Wymagania</h1>
<p>Pierwszym wymaganiem jest <strong>sprzęt</strong>. Chciałbym, aby uczestnicy pracowali na własnych komputerach. Teoretycznie istnieje możliwość skorzystania z komputerów stacjonarnych w bibliotece, ale obawiam się, że w praktyce byłoby to źródłem bardzo wielu problemów.</p>
<p>Zaznaczam, że nie muszą to być najwyższej klasy komputery, wystarczy zupełnie podstawowy laptop, na którym będzie się dało uruchomić środowisko programistyczne IntelliJ (<a href="https://www.jetbrains.com/help/idea/installation-guide.html#requirements">wymagania sprzętowe</a>). Jeśli musieliście kupić laptopa na potrzeby nauczania zdalnego, najprawdopodobniej ten komputer będzie się nadawał.</p>
<p>Drugim wymaganiem jest <strong>czas</strong>. Zajęcia będą trwały półtorej godziny (we wtorki od 16:00 do 17:30). Podobną ilość czasu trzeba liczyć na samodzielną pracę w domu. Razem daje nam to trzy godziny tygodniowo. Musicie się zastanowić, czy chcecie, aby wasze dzieci poświęcały tyle czasu tygodniowo na programowanie i czy nie będzie to dla nich zbytnim obciążeniem, biorąc pod uwagę inne zajęcia pozalekcyjne i normalne obowiązki szkolne.</p>
<p>Ostatnim wymaganiem jest <strong>wiek</strong>. Zajęcia są skierowane do młodzieży od 10 roku życia. Ta granica wynika z ogólnych umiejętności, które są niezbędne, aby efektywnie uczyć się programowania. W normalnym toku nauczania dzieci opanowują potrzebny nam materiał w 4-5 klasie.</p>
<h1 id="podsumowanie">Podsumowanie</h1>
<ul>
<li>Nauka programowania od podstaw</li>
<li>Samodzielna praca z kodem</li>
<li>Długofalowy rozwój umiejętności</li>
<li>90 minut warsztatów programistycznych tygodniowo</li>
<li>Materiały dostępne na stronie</li>
<li>Kanał Slack dla uczestników</li>
<li>Wymagany własny sprzęt i zaangażowanie</li>
</ul>
<p>Jeśli przedstawiony w tym wpisie obraz zajęć spełnia wasze oczekiwania, proszę o wysłanie zgłoszenia na adres <a href="mailto:jerz.codes@gmail.com">jerz.codes@gmail.com</a>.</p>
<p>Zapisy trwać będą do końca września, w ostatnim tygodniu zostanie ogłoszony ostateczny skład grupy. Pierwsze zajęcia odbędą się <strong>4 października</strong>.</p>
<p>W razie jakichkolwiek pytań proszę o kontakt mailowy.</p>

</main>

  <footer>
  
  
  </footer>
  </body>
</html>

