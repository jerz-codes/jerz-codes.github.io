<!DOCTYPE html>
<html lang="pl-pl">
  <head>
    <meta charset="utf-8">
    <meta name="viewport" content="width=device-width, initial-scale=1">
    <title>Wstęp – wersja dla młodzieży | jerz.codes</title>
    <link rel="stylesheet" href="https://fonts.googleapis.com/css?family=Roboto&Roboto+Mono" />
    <link rel="stylesheet" href="/css/style.css" />
    <link rel="stylesheet" href="/css/fonts.css" />
    
  </head>

  <body>
    <nav>
    <ul class="menu">
      
      <li><a href="/">🏠</a></li>
      
      <li><a href="/zapisy/">Zapisy</a></li>
      
      <li><a href="/faq/">FAQ</a></li>
      
      <li><a href="/kontakt/">Kontakt</a></li>
      
    </ul>
    <hr/>
    </nav>

<div class="article-meta">
<h1><span class="title">Wstęp – wersja dla młodzieży</span></h1>

<h2 class="date">2022/09/18</h2>
</div>

<main>
<p><em>Ta wersja wpisu przeznaczona jest dla młodzieży – potencjalnych uczestników naszych zajęć. Wersja dla dorosłych znajduje się <a href="https://jerz.codes/posts/wstep-rodzice/">tutaj</a>.</em></p>
<hr>
<p>Jeżeli czytacie ten wpis, to w jakiś sposób dotarła do was informacja o organizowanych przez nas zajęciach. Przypuszczam, że chcielibyście wiedzieć więcej, zanim zdecydujecie się wziąć w nich udział.</p>
<p>Właśnie po to powstał ten wpis.</p>
<h1 id="co-będziemy-robić">Co będziemy robić?</h1>
<p>Na naszej stronie startowej mamy takie zdanie.</p>
<blockquote>
<p>Będziemy zajmować się nauką programowania w języku Kotlin od podstaw na przykładzie prostych gier komputerowych.</p>
</blockquote>
<p>Zawiera ono dwie istotne informacje:</p>
<blockquote>
<p>bla bla bla <strong>nauka programowania</strong> bla <strong>od podstaw</strong> bla bla</p>
</blockquote>
<p>Będziemy uczyć się programowania od absolutnych podstaw. Jeśli nie mieliście do czynienia z programowaniem do tej pory – nie ma problemu, wszystkiego się nauczymy. Jeśli już macie jakieś doświadczenie – też dobrze, będzie wam łatwiej zrozumieć to, o czym będę mówił.</p>
<p>Nie będą to zajęcia pt.: &ldquo;przeklepywanie tego, co prowadzący nabazgrał na tablicy&rdquo; albo &ldquo;a teraz dzieci, jak przekleicie ten wielki kawałek kodu, którego nie rozumiecie ni w ząb, to stanie się coś niesamowitego! Łał, nieprawdaż?&rdquo;. Założenie jest takie, że każdą linijkę kodu w waszym programie będziecie pisali własnoręcznie. Będziecie wiedzieli, co ona robi i jak ją zmienić, żeby wasz program robił coś innego.</p>
<p>Druga informacja to:</p>
<blockquote>
<p>cośtam cośtam <strong>proste gry komputerowe</strong></p>
</blockquote>
<p>Programami, które będziemy pisać, będą proste gry. I tu konieczne jest sprostowanie: Minecraft <strong>nie</strong> jest prostą grą. Fortnite też nie. Bardzo możliwe, że nie mieliście okazji grać w prawdziwie <strong>prostą</strong> grę komputerową.</p>
<p>Spodziewam się, że to, co będziecie w stanie napisać po 2-3 miesiącach będzie wyglądało tak:</p>
<table>
<thead>
<tr>
<th><img src="statki.png" alt=""></th>
<th><img src="wordle.png" alt=""></th>
</tr>
</thead>
</table>
<table>
<thead>
<tr>
<th><img src="doomfire.png" alt=""></th>
<th><img src="saper.png" alt=""></th>
</tr>
</thead>
</table>
<p>Później przejdziemy do bardziej skomplikowanego trybu graficznego, dodamy obsługę myszy/padów, dźwięki, itp. ale najpierw będziecie musieli opanować podstawy, żeby nie pogubić się w tym trudniejszym materiale.</p>
<h1 id="jak-będą-wyglądały-zajęcia">Jak będą wyglądały zajęcia?</h1>
<p>Będziemy spotykać się w Bibliotece Publicznej w Jerzmanowicach raz w tygodniu, we wtorki, na półtorej godziny. Zajęcia będą miały formę warsztatów: najpierw będę wam krótko opowiadał o jakiejś nowej koncepcji programistycznej, a potem będziemy wspólnie pisać malutkie programy testowe, na których nauczymy się jak zastosować tę koncepcję w praktyce. Raz na 3-4 tygodnie, przez całe zajęcia będziemy pisać jakiś większy program – najczęściej grę.</p>
<p>Po zajęciach będę wrzucał na stronę podsumowanie zajęć. Dzięki temu, jeśli opuścicie spotkanie, będziecie mogli przeczytać w domu, co robiliśmy i nadrobić braki w stosunku do reszty grupy. Oprócz tego będę zamieszczał listę programów do samodzielnego napisania w domu.</p>
<p>Myślicie pewnie teraz: &ldquo;<em>że co, praca domowa?!?!</em>&rdquo;.</p>
<p>Nie do końca. Nikt was nie okrzyczy, nie dostaniecie złej oceny, ani nie &ldquo;wylecicie&rdquo; z zajęć, jeśli nie będziecie tej dodatkowej pracy robić. Prawda natomiast jest taka, że jeśli podchodzicie do tematu na poważnie i chcecie tworzyć własne gry i inne programy, to trzeba zakasać rękawy i zabrać się do pracy. Tak jak każda umiejętność, programowanie wymaga praktyki.</p>
<p>Przy okazji tej samodzielnej pracy na pewno będziecie mieli masę pytań i zdarzy się, że coś nie będzie wam działać albo w jakimś momencie &ldquo;utkniecie&rdquo;. Żeby pomóc wam w takich sytuacjach, dostaniecie zaproszenie na kanał na Slacku (platforma komunikacyjna, taka jak Discord albo WhatsApp), gdzie będziecie mogli poprosić o pomoc.</p>
<h1 id="podsumowanie">Podsumowanie</h1>
<ul>
<li>Nauka programowania od podstaw</li>
<li>Samodzielna praca z kodem</li>
<li>90 minut warsztatów programistycznych tygodniowo</li>
<li>Materiały dostępne na stronie</li>
<li>Kanał Slack dla uczestników</li>
</ul>
<p>Jeśli to, co opisałem w tym wpisie, wydaje się wam interesujące, poproście waszych rodziców o zgłoszenie was mailowo na adres <a href="mailto:jerz.codes@gmail.com">jerz.codes@gmail.com</a>.</p>
<p>Zapisy na rok szkolny 2022-2023 trwają do końca września. Pierwsze zajęcia odbędą się <strong>11 października</strong>.</p>

</main>

  <footer>
  
  
  </footer>
  </body>
</html>

